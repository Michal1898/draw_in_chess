Reakce na článek od Davida Béma:

Remízy v šachu nejsou samy o sobě problém. Problémem jsou tzv. "velmistrovské remízy".
Problémem není sama četnost remíz. Jsou velice atraktivní a bojovné remízy, které jsou atraktivnější, než leckteré rozhodnuté partie. Procento remíz samo o sobě nic neříká. Je logické, že při vysoké a vyrovnané technice hry obou soupeřů bude více remíz. A někdy se série reméz vyskytne i na nižší úrovni. Bez jakékoliv přechozí domluvy. 
1) Souhlasím jenom částečně. 
Není problém, jaké procento partií skončí remízou, ale jejich průběh. Pokud partie skončí nerozhodně po dramatickém boji, je to v pořádku.
Je několik možností, proč k tomu může dojít:
a) oba hráči hráli tak špatně, že si ani jeden z nich nezasloužil vyhrát.
b) ani jeden z hráčů nezískal dostatečnou převahu. Partie nevybočila z mezí rovnováhy. Remízový závěr je logický.

Problém je v předem dohodnutých remízách. Pokud partie končí před 20. tahem, někdy dokonce v pozici, kdy má jedna strana jasnou výhodu (nebo je minimálně morálním vítězem), je to špatně.

Pokud zápas družstev skončí 4:4 po napínavé bitvě, je to v pořádku.
Jestliže u zápasu, který začíná v 9 hodin, najde divák v 9:30 zamčenou hrací místnost a později se dočte, že zápas skončil 4:4 , je to špatně. Takový zápas odrazuje diváky a vyhání případné sponzory. Těžko potom takového diváka přesvědčíte, že šachy jsou náročná a dramatická aktivita a že si šachisté zaslouží dobré peníze a podmínky.
2) Naprosto souhlasím.
Jestli nastoupím k partii, musím předem počítat s tím, že partie bude trvat 5-6 hodin a najít si na ni dostatek času. 
Pokud si čas nechci / nemůžu udělat:
a) v družstvech je situace jednoduchá. Oznámím kapitánovi, že nenastoupím k zápasu.
b) v uzavřených turnajích jednotlivců je možnost partii odehrát v jiném termínu
c) v turnajích hraných švýcarským systémem je dnes možnost předem upozornit rozhodčího a požádat ho, aby hráče do daného kola nenasadil.
Požadovat po někom tímto způsobem remízu je naprosto nesportovní. Je to manipulativní. Otázkou je také, jaké má který z hráčů Elo. Hráč, kterému je tímto nabízena remíza, je postaven do pozice zloducha, který toho chudáka nutí prohrát na čas. Přitom je to přesně obráceně. On je tím, který si vynucuje něco mimo fair-play.
Samotnou kapitolou jsou hráči, kteří rychle dávají partie za remízu. Často před 20. tahem, při téměř plné šachovnici. A potom setrvávají několik hodin v hrací místnosti, kde svoji "partii" analyzují a snaží se dokázat, že to měli vyhrané. Jejich snaha je některým podobná šachistům, kteří se snaží dokazovat, že výhoda prvního tahu bílého stačí k vynucené výhře.
Hledají něco, co neexistuje. A i kdyby to náhodou v té pozici bylo: Proč to dávali za remízu? Proč raději těch několik hodin neseděli za šachovnicí a nevyhráli partii na ní?

Nabízení remízy v průběhu partie je součástí hry. Hráč na něj musí být připraven a musí se s ním umět vyrovnat. Je to regulérní součást boje. 
Neustálé nabízení remízy je nesportovní a pravidla jej přímo zakazují. Tohle je otázka spíše aktivity rozhodčích. A když aktivní nejsou, tak aby to hráč přímo reklamoval. Dobrým řešením je systém v on-line šachu: Když soupeř nepřijme nabídku remízy, tak další nabídka může následovat až za dalších 10 tahů. Možná by se stejné pravidlo osvědčilo i v praktickém šachu.

Teoreticky by měl kapitán družstva říci pouze, zda má hráč remízu přijímat, nebo má pokračovat ve hře. V praxi často kapitán o pozici mluví. 

Posuzování nabídek remíz rozhodčím mi přijde jako nesmysl. V družstvech se často setkáváme s hrajícím rozhodčím. To by pro něj znamenalo další zátěž. A na koho by se obracel hrající rozhodčí? Takový rozhodčí je často o několik úrovní slabší, než oba hráči. Mohl by dostatečně kvalifikovaně rozhodnout, jestli dát partii za remíz? Akceptovali by hráči jeho rozhodnutí. Asi by to schválil, aby se neztrapnil, případně aby ho hráči neuřvali a on měl pokoj. Zkrátka by z toho byl jenom další úkon pro úkon.

3) Nejednoznačné.
Záleží na tom, v jaké společnosti a na jaké úrovni se hráč pohybuje. Pokud  hráč hraje uzavřené turnaje, kde jsou hráči s podobně vysokým ratingem, tak si pravděpodobně udrží svoje Elo. Pokud hraje OPEN turnaj, kde platí za jednoho z favoritů, tak bude muset plně bodovat, pokud si nechce svoje Elo pohoršit. 
Někdy se stane, že hráč je natolik obávaný, že soupeři se ho snaží předevčím eliminovat. Je velmi těžké tento stav prorážet. A pokud mají soupeři dostatečně vysoký rating, tak je pravděpodobné, že se hráč spokojí se snadnými remízami. Podobný stav zažil náš bývalý reprezentant Lubomír Kaválek ke konci své kariéry. Přistoupil na to - a to byl začátek konce jeho hráčské kariéry.

Především bych remízy nezavrhoval jako takové. Určitě mají své místo a svůj význam. Kde mají svůj význam:
- Pokud v zápase přispějí k rozhodnutí. Když družstvo vede 4:2, těžko mu zazlívat, že ve zbylých dvou partiích nabídnou remízu. Exmistr světa Vasilij Smyslov prohlásil: "Nikdy neodmítnu remízu, když tím soupeř zároveň vzdává zápas."
- Pokud je soupeř výrazně silnější, je remíza s ním také velký úspěch. Pokud silnější hráč nabídne remízu (obzvlášť jako bílý), je to také svým způsobem jeho porážka. Těžko vyčítat soupeři, že ji přijme. 
- Pokud pomáhají celkovému cíli. Například když v závěru turnaje vedoucí hráč v posledních kolech začne dělat remízy, těžko mu je vyčítat. Pokud předtím získal  6 výher po sobě, tak jistě svoji bojovnost  odvedl.

Co dělat proti remízám?
- Změna hracího systému turnajů. Pokud se hrají turnaje typu samá dvoukola, potom je těžké vyčítat hráčům, že spolu rychle remízují. Nebo když se dokonce hraje více než dvě vážné partie každý den.
Možná by nebyl od věci odpočinkový den. To je však bohužel nereálné. Vzrostlo by startovné v takových turnajích. A sami hráči často chtějí odehrát turnaje co nejrychleji. Takže tudy cesta nepovede.
- Zlepšení podmínek pro hru. Zejména hrací místnosti. Ty jsou rok od roku horší. Težko se hraje naplno 5 hodin, když se vedle hrací místnosti domá sportovní utkání, hraje hudba a řvou diváci. Šachy nepatří na sportovní stadion ani do hospody. Patří do komornějšího a klidnějšího prostředí. Těžko je pět hodin sedět na nevyhovující židli, u stolečku, kde šachovnice leží na zlomu mezi stoly. Těžké je 5 hodin hrát rozkročmo, protože mezi nohami máte nohy od stolů. Těžko je hrát naplno v kožichu, protože v místnosti je zima! Kolikrát jsem zažil, že hráči za těchto podmínek dávali hru předčasně za remízu. Tady je to na hráčích, aby nenadávali jenom mezi sebou. Je nutné podávat oficiální protesty, případně odmítat v takovém prostředí vůbec hrát. Je to také problém šachových svazů, aby tlačily na oddíly, aby zajistily důstojnější podmínky ke hře. Také aby se případně více trestaly tyto nedostatky. Obzvláště, když se jedná o dlouhodobý stav a nikdo se ani nesnaží s ním něco dělat! Důstojné a přiměřené podmínky ke hře také mohou přilákat diváky a sponzory. Opačný stav je vyhánění.

- V případě uzavřených turnajů pro zvané se osvědčilo hráče, kteří příliš často dělají velmistrovské remízy do těchto turnajů nezvat. To se stalo v Tilburgu koncem 70. let. Zde tenkrát hráli Spasský s Kaválkem. Oba se tenkrát soustředili hlavně na to, jak neprohrát. Partii dali rychle za remízu a šli na tenis. Šlo jim to výborně. Ale cestou potkali pořadateli. Ti jim řekli, že se Wimbledon se hraje na druhé straně oceánu. A od té doby už ani jednoho z nich nepozvali. Po shlédnutí turnajové tabulky a přehrání jejich partií konstatuju, že plným právem! Nehonit se za vysokou kategorií za každou cenu, ale upřednostnit hráče, kteří hrají zajímavé šachy a bojují až do konce!
- Změnit povědomí o rychlých remízách mezi hráči. Bohužel sami hráči jsou často toho názoru, že : "Je to moje partie, takže si ji můžu dát za remízu, kdy uznám za vhodné!" Snad. Ale potom se nedivte, až budete hrát na lavičce v parku o diplomy. Profesionálové by měli pochopit, že jim velmistrovské remízy škodí. A že tímhle způsobem nikoho pro sponzoring nezískají. Dobrá by byla nepsaná dohoda s pořadateli, že nebudou nabízet předčasně remízy. Hráči často prohlašují, že ty pozice jsou vyrovnané. Dejme tomu. Ale proč je teda nedohrají až do konce? Jako součást profesionality. Věta komentátora: "Pozice je vyrovnaná a oba hráči dále jenom demonstrují vyspělou techniku." není špatné vysvědčení a je i řešením. Místo nudné plichty zajímavá partie až do konce. A při vší úctě k hráčům: chybu může udělat kdokoliv a kdykoliv. I Bobby Fischer v 1. partii zápasu se Spasským udělal ve zcela vyrovnané pozici chybu a prohrál. Je zajímavé, že právě v tomto zápase měla nejkratší a nejnudnější partie právě 30 tahů. I bez Sofijského pravidla. Fischer a Spasský pouze v sobě měli tenkrát bojovného ducha a chuť do hry. 
Zkrátka profesionál by měl mít svoji profesní čest, etický kodex, dohodu s pořadateli, které by mu bránily příliš brzy remízovat. 
A amatéři? Hrají ve volném čase pro radost ze hry. Jaký tady má smysl předčasně remízovat? Když se nemusí taktizovat, bojovat o normy, kvalifikaci atd? Tak proč rychle remízovat? Proč to  nedohrát až do konce?
